---
title: Příběh Kristýny Markové
date: 2017-02-11 21:50 UTC
tags: Příběh
layout: post
author: Czechitas
---
Kristýna se s námi seznámila v roce 2015 na MashUpu v Impact Hubu v Brně, kde poprvé Dita a Mirka veřejně vykládaly o Czechitas a našich aktivitách. I když Kristýna odjela na stáž do Londýna, zůstala s námi v kontaktu a začínala se přes nás poohlížet po nové práci v IT zaměřené na design a grafiku. Ve stejnou dobu jsme byli v kontaktu s Martinem Koperniechem z Qestu, který byl otevřený začínajícím talentům do svého týmu v Praze. S Kristýnou se setkal a nabídl jí pozici šitou na míru jejím zkušenostem a znalostem. 

###K IT jsem se dostala ze dne na den

„Vystudovala jsem architekturu a vždy to bylo to, co jsem chtěla dělat. Když se ohlédnu zpětně, architektura mě vlastně dostala k IT. Od mala jsem kreslila, vyráběla, vymýšlela. Bavilo mě tvořit věci – jak budou vypadat a fungovat. Jak je můžeme používat. Jak nás mohou ovlivnit. Když jsem tou dobou procházela seznam zaměstnání – architektura odpovídala tomu, co mě bavilo.

Začala jsem tedy architekturu studovat. A moje projekty se začaly točit kolem technologií, ráda jsem chodila do hloubky. 
<blockquote>
Postavit dům mi nestačilo, zajímalo mě, jak ovlivní své budoucí obyvatele, jak jim může pomoci, co jim přinese. 
</blockquote>
Kdo jsou vlastně ti lidé, kteří tam budou bydlet. Během studia jsem odjela do Dánska na letní školu. Chtěla jsem se naučit něco nového a dostat se k programování. Tohle byl asi první impuls, kdy jsem začala přemýšlet, jak můžu využít to, co vím, v IT. Po návratu domů jsem objevila Czechitas, holky které byly ochotny pomoct a naučit vás víc. Začala jsem chodit na jejich kurzy a přibližovat se k programování i designu.
 
Měla jsem pár semestrů do konce školy, když jsem začala přemýšlet o změně. Architektura mě přestávala bavit. Proces je zdlouhavý, kreativita jde občas stranou a vy vlastně ani nemáte žádnou záruku, že to bude fungovat podle toho, jak jste to vymysleli. Pamatuju si, že jsem tou dobou byla na stáži v Londýně a holky z Czechitas začínaly s nabídkou propojování holek a jejich potenciálních zaměstnavatelů. Mail od Moniky přišel doslova na zavolanou! Byl tu jediný problém – neměla jsem co ukázat, vždyť celé moje portfolio byly vizualizace domů. 

<blockquote>
Došlo mi až zpětně, že bylo jedno, co mám v portfoliu, důležitější bylo, co vím, jak nad věcmi přemýšlím.
</blockquote>
 
Hlásila jsem se na pozici designera a kluci z Qestu hledali UX designera. Ponětí o tom, co je UX, jsem měla, ale zkušenosti žádné. Nebylo nic jednoduššího, než se do toho vrhnout po hlavě. Četla jsem knížky, blogy, procházela online kurzy a postupně se všechno naučila.
Myslím, že nejdůležitější je začít, nečekat, až někdo přijde a řekne vám, co máte dělat. 

<blockquote>
Běžte do toho po hlavě a zkoušejte. Pokud budete mít odhodlání učit se, okolí vám rádo pomůže. 
</blockquote>

Začátky jsou těžké, ale stojí to za to! Nesmíte to vzdát při prvním neúspěchu.
 
Díky klukům z Qestu jsem dostala odrazový můstek, i přesto že jsem neměla žádné zkušenosti. Od začátku mě podporovali a pomáhali. Teď spolu budujeme nové produkty a já vlastně dělám to, co jsem vždy chtěla. Je uplně jedno, co máte vystudováno nebo jakými pozicemi jste prošli, změnit to můžete kdykoliv. 

<blockquote>
Pokud vám nevyhovuje to, co dnes děláte, nebude vám to vyhovovat ani zítra, ani pozítří. Nebojte se změn a dělejte chyby. Hlavně něco dělejte, jinak se k tomu snu nikdy nedostanete. 
</blockquote>

Na závěr bych chtěla moc poděkovat holkám z Czechitas a především Monice, protože to, co dělají, pomáhá holkám plnit si své sny!“
<div class="obrazek"><img src="/images/kristyna.jpg" alt="Kristyna Markova" width="100px"></div>
<p class="podpis photo">
Kristýna
</p>

###Z „oživení týmu“ se stal jeden z top lidí formujících naši identitu


„Kristýna byla jednou z pěti holek, které k nám dorazily na pohovor po navázání spolupráce s Czechitas. Komunikovali jsme spolu již v průběhu její stáže v Londýně a čekali jsme na setkání dva měsíce.

Po čtyřech neúspěšných pohovorech s ostatními adeptkami přišla na řadu Kristýna. Úvodní rozhovor byl na mnohem vyšší úrovni. Byli jsme příjemně překvapeni. Navíc se Kristýna zajímala o práci pro Qest na UX/UI pozici. Jako většina firem, ani my jsme neměli moc  zkušeností se ženami v týmu. Měli jsme však velkou chuť to změnit a náš tým oživit. Myšlenka zkusit na pozici junior UX designera právě holku pro nás byla dost zajímavá. K tomu šlo v tomto případě o holku, která studuje architekturu. Tato kombinace nás dostala, a proto jsme se s Kristýnou dohodli. Zpočátku ještě studovala a umožnili jsme jí také účast v různých akademiích jako např. iCollege. Následně se plně zapojila do práce pro Qest.

Když na rozhodnutí spolupracovat s Kristýnou pohlížím zpětně, vidím to jako jeden z nejlepších kroků, který jsme kdy udělali. Určitě jsme tehdy nečekali, že se z onoho oživení týmu stane jeden z top lidí formujících naši identitu. Dnes tvoří Kristýna společně s dalšími profesionály páteř Qestu. Je autorkou návrhů klíčových aplikací. Jedna z nich byla prezentována v Silicon Valley investorům z několika venture kapitálových fondů.

Právě díky této úspěšné spolupráci se náš pohled na ženy v IT změnil a do týmu jsme zapojili několik dalších holek. Nepopírám, že je v našem oboru stále problém najít na trhu zajímavé a kvalitní lidi a ženy obzvláště. Situace se však těžko změní, pokud změnu nebudeme sami iniciovat a překonávat stereotypní přístupy. A jak je vidět, můžete tím získat mnohem více než jen dalšího člena týmu. Nám se to prostřednictvím Czechitas v podobě Kiky povedlo.“

<p class="podpis">
Martin Koperniech, CTO, Qest
</p>
<blockquote>
Zaujal tě příběh Kristýny? Uvažuješ o změně zaměstnání a láká tě IT? Neváhej a ozvi se naší Monice na email monika@czechitas.cz.
</blockquote>
